Tzw. zaburzenia grania prawdopodobnie zostaną oficjalnie
wpisane na listę zachowań uzależniających przez Światową Organizację Zdrowia.
Taka właśnie diagnoza znalazła się w projekcie dokumentu Międzynarodowej Klasyfikacji Chorób na rok 2018.
Gry komputerowe trafią do grupy „zaburzeń spowodowanych nadużywaniem substancji lub uzależniających zachowań”,
opisanej dokładniej słowami „umysłowe lub behawioralne zaburzenia, które rozwijają się w wyniku używania przede wszystkim substancji psychoaktywnych, w tym leków, ale także pewnych powtarzalnych, gratyfikujących i wzmacniających zachowań”. W uproszczeniu, przedstawione w dokumencie zaburzenie można opisać jako „upośledzenie kontroli nad graniem”. Bardziej rozbudowana definicja przedstawia się następująco: Zaburzenia spowodowane zachowaniami uzależniającymi są rozpoznawalnymi i klinicznie znaczącymi syndromami skutkującymi udręką lub utrudnieniami w wykonywaniu osobistych funkcji, które rozwijają się jako rezultat powtarzalnych zachowań, niebędących nadużywaniem środków powodujących uzależnienie. (…) Na liście zaburzeń wynikających z uzależniających zachowań znajdują się zaburzenia hazardowe oraz zaburzenia grania, które mogą wiązać się zarówno z zachowaniami w sieci Internet, jak i poza nią – czytamy w projekcie dokumentu. Sprawa nie jest jeszcze przesądzona – wspomniany projekt nie stanowi ostatecznej wersji dokumentu. Jest wciąż aktualizowany przez Światową Organizację Zdrowia, a warto odnotować, że nie wszyscy eksperci zgadzają się z przedstawionym w nim podejściem do zaburzeń grania.
